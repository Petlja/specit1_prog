Кориснички дефинисани типови
============================

Поред основних, уграђених типова података, у програмима можемо да користимо и типове које сами дефинишемо. Типове које сами дефинишемо, називамо `кориснички дефинисани типови`.

Током развоја програмирања, у разне програмске језике увођени су различити кориснички дефинисани типови. До данас су се највише издвојили и најчешће се користе **набројиви типови** и **структуре**. Мада се алгоритамски проблеми могу решавати и без употребе кориснички дефинисаних типова, њихова употреба у алгоритмима често чини програм природнијим и лакшим за разумевање, што доприноси и мањем прављењу грешака у коду (програмирање је претежно тимска дисциплина). Осим тога, у стандардним библиотекама се неретко налазе овакви типови, које су увели творци библиотеке и који се појављују као аргументи или враћене вредности метода из те библиотеке, дакле као део интерфејса библиотеке. Због тога је неопходно да их упознамо бар у основним цртама да бисмо могли да користимо неке важне готове методе.

У наставку ћемо научити шта су набројиви типови и структуре, јер су то најзначајнији кориснички дефинисани типови. Видећемо примере употребе ових типова и вежбаћемо њихову примену у решавању задатака.