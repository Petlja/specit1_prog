Улаз и излаз програма
=====================

**Интерактивна** употреба програма са интерфејсом командне линије подразумева унос података са тастатуре и читање резултата на екрану. Овакав начин рада је погодан када је број улазних и излазних података мали. Међутим, када програми користе велики број података или генеришу велики број резултата, постоји и удобније решење од интерактивног уноса и читања података.

Програм са интерфејсом командне линије се може написати тако да податке, осим са стандардног улаза тј. тастатуре, чита и из фајла (датотеке). Исто тако, програм може неке од резултата (нпр. одређена обавештења) да испише на екран, а друге (нпр. масовне бројчане податке) да упише и сачува у фајлу.

~~~~

Обрада једног пакета података може се удобно извести на горе описани начин: програм при покретању пита за име фајла са подацима, а затим прочита и обради податке из тог фајла. Међутим, када је потребно обрадити велики број таквих пакета, пожељно је да се аутоматизује и само покретање програма и сапоштавање информација о месту где се подаци налазе. То се може постићи писањем програма који користе аргументе који им се прослеђују у самој командној линији. На тај начин се може унапред припремити велики број позива истог програма са различитим параметрима (улазним фајловима, начином обраде и сл.), тако да није потребна никаква додатна интервенција приликом покретања.


У наставку ћемо научити како да из програма пронађемо, преместимо или копирамо фајлове који су нам потребни, како да обришемо фајл који нам више не треба и сл. Након тога ћемо упознати неколико начина да искористимо фајлове за читање и писање података. На крају ћемо видети како да употребом аргумената командне линије додатно аутоматизујемо процесе на рачунару.
